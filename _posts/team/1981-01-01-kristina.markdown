---
lang: hr
title: "Kristina Cvitanić"
subtitle: "Pijanistica"
image: "/assets/images/team-kristina-modal.jpg"
---

Kristina Cvitanić, rođena godine 1981.; završila je osnovnu i srednju glazbenu školu “Josip Hatze” u Splitu kod prof. Ksenije Vučine.

Tijekom deset godina školovanja osvojila je niz prvih nagrada na županijskim i državnim natjecanjima.

1999\. godine upisuje Muzičku Akademiju u Zagrebu, u razredu profesora Dalibora Cikojevića.

2002\. g. osvaja drugu nagradu na međunarodnom natjecanju “Zlatko Grgošević” za klavir u Sesvetama.

Diplomirala je 2003., te kao jedna od najboljih studenata svoje generacije dobiva Rektorovu nagradu za iznimnu izvedbu “III. Beethovenov koncert za klavir i orkestar u c-molu, op. 37″.

Za vrijeme studija započela je djelovati i kao komorni glazbenik u klasi prof. Mladena Janjanina te 2001. g. praizvela se njezina kompozicija “Livada”, koncert za klavir četveroručno kojom osvaja prvu nagradu na županijskom natjecanju u sastavu za klavirski duo u Zagrebu. Najveći broj bodova u svim kategorijama i prvo mjesto i nagradu osvaja na državnom natjecanju komorne glazbe u Vinkovcima.

2002\. g. nastavlja studirati komornu glazbu u klasi prof. Lidije Horvat Dunjko i osvaja drugu nagradu na državnom natjecanju komorne glazbe u sastavu vokalno-instrumentalni kvartet u maloj dvorani V.Lisinski u Zagrebu.

Nakon diplome, 2003.g. upisuje magisterij na Muzičkoj Akademiji u Zagrebu u klasi prof. Đorđe Stanettija.

Svoj prvi magistarski koncert pod nazivom “Večer sonata” izvela je u Ilirskoj Dvorani u Zagrebu.

Drugi magistarski koncert pod nazivom “Religiozna klavirska glazba” izvela je osim u Zagrebu i u Stadtsalonu u Beču te Foyeru HNK u Splitu.

Za vrijeme magisterija izvela je Bachov koncert s Komornim orkestrom mladih Gospe od zdravlja pod ravnanjem maestra fra Stipice Grgata.

Godinu dana poslije (2005.g.) s Komornim orkestrom studenata Umjetničke akademije izvela je koncert u A-duru KV 414 W.A.Mozarta.

Godine 2006. izvela je Mozartov koncert u G-duru KV 453 pod ravnanjem maestra Harija Zlodre.

Osim u Hrvatskoj (Split, Zagreb, Osijek, Dubrovnik, Zadar, Rijeka, Trogir, Makarska, Lovran, Poreč, Vinkovci, Sisak, Sesvete, Velika Gorica, Samobor, otoci Hvar, Brač i Rab) nastupala je i u inozemstvu (Francuska, Italija, Austrija, Rumunjska, Slovenija, Srbija).

Njezina simfonijska pjesma “Spring” praizvedena na prvi dan proljeća 2005. u GHZ-u u Zagrebu doživjela je nezaustavljiv pljesak te je izvedena jos jednom u cijelosti kao dodatak iako to do tada nije bilo uobičajeno na koncertima ciklusa “Virtuoso”.

U tri navrata bila je sudionik “Tribine Darko Lukić”, kao korepetitor 2005. godine, kao solistica 2006. godine i kao komorni glazbenik 2009. godine u maloj dvorani V.Lisinski u Zagrebu.

Istakla se također i u pedagogiji, posebno školske godine 2008./2009. kada je predavala u Glazbenoj skoli “Blagoje Bersa” i s učenicima osvojila veliki broj nagrada na državnim i međunarodnim natjecanjima.

Istovremeno je i sama sudjelovala na međunarodnim natjecanjima te osvojila specijalnu nagradu Fundacije “Bela Bartok” na međunarodnom natjecanju u Timisoara u Rumunjskoj, studeni 2008.g.

Tri mjeseca poslije, u veljači 2009., osvojila je drugu nagradu na međunarodnom natjecanju A. Skrjabin u Parizu. Nedugo nakon toga, treću nagradu osvaja u Bukureštu.

Snimala je za Hrvatski radio. U nekoliko navrata sudjelovala je u glazbenim programima Hrvatske televizije.

Ovu mladu umjetnicu do sada je kritika ocijenila kao respektabilni potencijal, svestranom i kreativnom, te vidljivo željnom napretka i daljnjeg usavršavanja u struci.

[kristinacvitanic.com](http://kristinacvitanic.com/)
