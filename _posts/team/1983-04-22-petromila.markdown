---
lang: hr
title: "Petromila Jakas"
subtitle: "Violinistica"
image: "/assets/images/team-petromila-modal.jpg"
---

Petromila Jakas (Šibenik) je violinu učila u klasama profesora J. Škunce, O. Shourgota te G. Končara, u čijoj klasi je već sa 20 godina diplomirala na Muzičkoj akademiji u Zagrebu. U istoj dobi postaje stalnom članicom Simfonijskog orkestra HRT-a kada surađuje i s ansamblom „Cantus“.

Poslijediplomski studij violine završila je na Muzičkoj akademiji u Zagrebu u razredu T. Pechenyija, a poslijediplomski studij komorne glazbe na „Universitaet fuer Musik und darstellende Kunst“ u Grazu u razredu Chia Choua. 

Petromila je osvojila brojne nagrade na natjecanjima glazbe, a za vrijeme studija dodijeljena joj je Rektorova nagrada. 2001. godine osvaja 3. Nagradu na Međunarodnom natjecanju Lions Gran Prix u Rijeci, a 2012. godine 1. nagradu na Međunarodnom natjecanju „Citta di Moncalieri“ u Italiji. 2013. osvaja nagradu za najbolju izvedbu suvremene kompozicije J. M. Kennedyija na Međunarodnom natjecanju na Malti, 2014. godine apsolutnu 1. nagradu te nagradu za najbolju izvedbu suvremenog djela na Međunarodnom natjecanju „Amigdala“ u Cataniji, a 2015. u duetu s pijanisticom Kristinom Cvitanić osvaja 1. Nagradu na Međunarodnom natjecanju „Trofeo Citta di Greci“.

Kao solistica i komorna glazbenica sudjelovala na brojnim festivalima i tribinama (Muzički Biennale Zagreb, Epidaurus, Papandopulijana, Fažanski sutoni i dr.). 2011. godine nastupila je solistički uz orkestar Bisyoca u Presteigneu u Velikoj Britaniji.

Posljednjih nekoliko godina veliku inspiraciju dobiva usavršavajući se na satovima i seminarima profesorica Evgenie Epshtein i Violete Smailović-Huart uz čiju podršku je održala niz solističkih nastupa u Hrvatskoj i inozemstvu (Salzburg, koncert na Mozarteumu povodom festivala „Kabalevsky“; Trogir, festival „Summer con Spirito“; Montichiari, „La Bottega della Lirica“; Sarajevo, festival „Muzika na žici“).
